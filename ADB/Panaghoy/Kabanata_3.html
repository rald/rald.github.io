<meta name='viewport' content='width=device-width, initial-scale=1.0' /><style>* {font-family: sans;} body,html {max-width:400px;text-align: justify;}</style><h1>Panaghoy</h1><h2>Kabanata 3</h2>1 Ako ang tao na nakakita ng pagdadalamhati sa pamalo ng iyong poot. <br/><br/>2 Ako'y kaniyang pinatnubayan at pinalakad sa kadiliman, at hindi sa liwanag. <br/><br/>3 Tunay na laban sa akin ay kaniyang iginagalaw ang kaniyang kamay na muli't muli buong araw. <br/><br/>4 Ang aking laman at aking balat ay pinatanda niya; kaniyang binali ang aking mga buto. <br/><br/>5 Ako'y kinalaban niya, at kinulong ako ng hirap at pagdaramdam. <br/><br/>6 Kaniyang pinatahan ako sa mga madilim na dako, gaya ng nangamatay nang malaon. <br/><br/>7 Kaniyang binakuran ako na anopa't ako'y hindi makalabas; kaniyang pinabigat ang aking tanikala. <br/><br/>8 Oo, pagka ako'y dumadaing, at humihinging tulong, kaniyang pinagsasarhan ang aking daing. <br/><br/>9 Kaniyang binakuran ang aking mga daan ng tinabas na bato, kaniyang iniliko ang aking mga landas. <br/><br/>10 Siya'y parang oso na nagaabang sa akin, parang leon sa mga kubling dako. <br/><br/>11 Kaniyang iniligaw ang aking mga lakad, at ako'y pinagwaraywaray niya; kaniyang ipinahamak ako; <br/><br/>12 Kaniyang iniakma ang kaniyang busog, at ginawa akong pinaka tanda sa pana. <br/><br/>13 Ang mga pana ng kaniyang lalagyan ng pana ay kaniyang isinasaksak sa aking mga bato ng katawan. <br/><br/>14 Ako'y naging kakutyaan sa aking buong bayan, at kanilang awit buong araw. <br/><br/>15 Kaniyang pinuspos ako ng kapanglawan, kaniyang sinuya ako ng ajenjo. <br/><br/>16 Kaniya namang biningot ang aking mga ngipin ng mga maliliit na grava; kaniyang tinabunan ako ng mga abo. <br/><br/>17 At iyong inilayo ang aking kaluluwa sa kapayapaan; ako'y nakalimot ng kaginhawahan. <br/><br/>18 At aking sinabi, Ang lakas ko'y nawala, at ang aking pagasa sa Panginoon. <br/><br/>19 Alalahanin mo ang aking pagdadalamhati at ang aking karalitaan, ang ajenjo at ng apdo. <br/><br/>20 Ang kaluluwa ko'y naaalaala pa nila, at napangumbaba sa loob ko. <br/><br/>21 Ito ang ginugunita ko sa aking pagiisip; kaya't may pagasa ako. <br/><br/>22 Sa mga kaawaan nga ng Panginoon ay hindi tayo nalipol, sapagka't ang kaniyang mga habag ay hindi nauubos. <br/><br/>23 Ang mga yao'y bago tuwing umaga, dakila ang inyong pagtatapat. <br/><br/>24 Ang Panginoon ay aking bahagi, sabi ng aking kaluluwa; kaya't ako'y aasa sa kaniya. <br/><br/>25 Ang Panginoon ay mabuti sa kanila na nangaghihintay sa kaniya, sa kaluluwa na humahanap sa kaniya. <br/><br/>26 Mabuti nga na ang tao ay umasa at maghintay na tahimik sa pagliligtas ng Panginoon. <br/><br/>27 Mabuti nga sa tao na magpasan ng pamatok sa kaniyang kabataan. <br/><br/>28 Maupo siyang magisa at tumahimik, sapagka't kaniyang iniatang sa kaniya. <br/><br/>29 Sumubsob siya sa alabok, kung gayo'y magkakaroon siya ng pagasa. <br/><br/>30 Ibigay niya ang kaniyang pisngi sa sumasakit sa kaniya; mapuspos siya ng kadustaan. <br/><br/>31 Sapagka't ang Panginoon ay hindi magtatakuwil magpakailan man. <br/><br/>32 Sapagka't bagaman siya'y nagpapapanglaw, gayon ma'y magpapakita siya ng habag ayon sa kasaganaan ng kaniyang mga kaawaan. <br/><br/>33 Sapagka't siya'y hindi kusang dumadalamhati, o nagpapapanglaw man sa mga anak ng mga tao. <br/><br/>34 Na yapakan sa ilalim ng paa ang lahat ng bihag sa lupa. <br/><br/>35 Na iliko ang matuwid ng tao sa harap ng mukha ng Kataastaasan, <br/><br/>36 Na iligaw ang tao sa kaniyang usap, hindi kinalulugdan ng Panginoon. <br/><br/>37 Sino siya na nagsasabi, at nangyayari, kung hindi iniuutos ng Panginoon? <br/><br/>38 Hindi baga sa bibig ng Kataastaasan nanggagaling ang masama't mabuti? <br/><br/>39 Bakit dumadaing ang taong may buhay, ang tao dahil sa parusa sa kaniyang mga kasalanan? <br/><br/>40 Ating usisain at suriin ang ating mga lakad, at manumbalik sa Panginoon. <br/><br/>41 Igawad natin ang ating puso sangpu ng ating mga kamay sa Dios sa langit. <br/><br/>42 Kami ay sumalangsang at nanghimagsik; ikaw ay hindi nagpatawad. <br/><br/>43 Tinakpan mo ang iyong sarili ng galit at hinabol mo kami; ikaw ay pumatay, ikaw ay hindi naawa. <br/><br/>44 Tinakpan mo ang iyong sarili ng alapaap, na anopa't hindi makadaan ang anomang panalangin. <br/><br/>45 Iyong ginawa kaming parang tapon at dumi sa gitna ng mga bayan. <br/><br/>46 Ibinukang maluwang ng lahat naming kaaway ang kanilang bibig laban sa amin. <br/><br/>47 Takot at ang hukay ay dumating sa amin, ang pagkasira at pagkagiba. <br/><br/>48 Ang mata ko'y dumadaloy ng mga ilog ng tubig, dahil sa pagkapahamak ng anak na babae ng aking bayan. <br/><br/>49 Ang mata ko'y dinadaluyan at hindi naglilikat, na walang pagitan. <br/><br/>50 Hanggang sa ang Panginoon ay tumungo, at tumingin mula sa langit. <br/><br/>51 Kinikilos ng aking mata ang aking kaluluwa, dahil sa lahat na anak na babae ng aking bayan. <br/><br/>52 Lubha nila akong hinahabol na parang ibon, na mga kaaway kong walang kadahilanan. <br/><br/>53 Kanilang pinaikli ang aking buhay sa bilangguan at hinagis ako ng bato. <br/><br/>54 Tubig ay nagsisihuho sa aking ulo; aking sinabi, Ako'y nahiwalay. <br/><br/>55 Ako'y tumawag sa iyong pangalan, Oh Panginoon, mula sa kababababaang hukay. <br/><br/>56 Iyong dininig ang aking tinig; huwag mong ikubli ang iyong pakinig sa aking hingal, sa aking daing. <br/><br/>57 Ikaw ay lumapit sa araw na ako'y tumawag sa iyo; iyong sinabi, Huwag kang matakot. <br/><br/>58 Oh Panginoon, iyong ipinagsanggalang ang mga usap ng aking kaluluwa; iyong tinubos ang aking buhay. <br/><br/>59 Oh Panginoon, iyong nakita ang aking pagkakamali; hatulan mo ang aking usap. <br/><br/>60 Iyong nakita ang lahat nilang panghihiganti, at ang lahat nilang pasiya laban sa akin. <br/><br/>61 Iyong narinig ang kanilang pagduwahagi, Oh Panginoon, at lahat nilang pasiya laban sa akin, <br/><br/>62 Ang mga labi ng nagsisibangon laban sa akin, at ang kanilang pasiya laban sa akin buong araw. <br/><br/>63 Masdan mo ang kanilang pagupo, at ang kanilang pagtayo; ako ang kanilang awit. <br/><br/>64 Ikaw ay magbibigay sa kanila ng kagantihan, Oh Panginoon, ayon sa gawa ng kanilang mga kamay. <br/><br/>65 Iyong papagmamatigasin ang kanilang puso, ang iyong sumpa sa kanila. <br/><br/>66 Iyong hahabulin sila sa galit, at iyong lilipulin sila mula sa silong ng langit ng Panginoon. <br/><br/>
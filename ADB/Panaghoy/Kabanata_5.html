<meta name='viewport' content='width=device-width, initial-scale=1.0' /><style>* {font-family: sans;} body,html {max-width:400px;text-align: justify;}</style><h1>Panaghoy</h1><h2>Kabanata 5</h2>1 Iyong alalahanin, Oh Panginoon, kung anong dumating sa amin: iyong masdan, at tingnan ang aming pagkadusta. <br/><br/>2 Ang aming mana ay napasa mga taga ibang lupa, ang aming mga bahay ay sa mga taga ibang bayan. <br/><br/>3 Kami ay mga ulila at walang ama; ang aming mga ina ay parang mga bao. <br/><br/>4 Aming ininom ang aming tubig sa halaga ng salapi; ang aming kahoy ay ipinagbibili sa amin. <br/><br/>5 Ang mga manghahabol sa amin ay nangasa aming mga leeg: kami ay mga pagod, at walang kapahingahan. <br/><br/>6 Kami ay nakipagkamay sa mga taga Egipto, at sa mga taga Asiria, upang mangabusog ng tinapay. <br/><br/>7 Ang aming mga magulang ay nagkasala at wala na; At aming pinasan ang kanilang mga kasamaan. <br/><br/>8 Mga alipin ay nangagpupuno sa amin: walang magligtas sa amin sa kanilang kamay. <br/><br/>9 Aming tinatamo ang aming tinapay sa pamamagitan ng kapahamakan ng aming buhay, dahil sa tabak sa ilang. <br/><br/>10 Ang aming balat ay maitim na parang hurno, dahil sa maningas na init ng kagutom. <br/><br/>11 Kanilang dinahas ang mga babae, sa Sion, ang mga dalaga sa mga bayan ng Juda. <br/><br/>12 Ang mga prinsipe ay nangabibitin ng kanilang kamay: ang mga mukha ng mga matanda ay hindi iginagalang. <br/><br/>13 Ang mga binata ay nangagpapasan ng gilingan, at ang mga bata ay nangadudulas sa lilim ng kahoy. <br/><br/>14 Ang mga matanda ay wala na sa pintuang-bayan. Ang mga binata'y wala na sa kanilang mga tugtugin. <br/><br/>15 Ang kagalakan ng aming puso ay naglikat; ang aming sayaw ay napalitan ng tangisan. <br/><br/>16 Ang putong ay nahulog mula sa aming ulo: sa aba namin! sapagka't kami ay nangagkasala. <br/><br/>17 Dahil dito ang aming puso ay nanglulupaypay; dahil sa mga bagay na ito ay nagdidilim ang aming mga mata; <br/><br/>18 Dahil sa bundok ng Sion na nasira; nilalakaran ng mga zora. <br/><br/>19 Ikaw, Oh Panginoon, nananatili magpakailan man: ang iyong luklukan ay sa sali't saling lahi. <br/><br/>20 Bakit mo kami nililimot magpakailan man, at pinababayaan mo kaming totoong malaon? <br/><br/>21 Manumbalik ka sa amin, Oh Panginoon, at kami ay manunumbalik: baguhin mo ang aming mga araw na gaya nang una. <br/><br/>22 Nguni't itinakuwil mo kaming lubos, ikaw ay totoong napoot sa amin. <br/><br/>
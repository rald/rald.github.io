<meta name='viewport' content='width=device-width, initial-scale=1.0' /><style>* {font-family: sans;} body,html {max-width:400px;text-align: justify;}</style><h1>Awit</h1><h2>Kabanata 48</h2>1 Dakila ang Panginoon, at marapat pakapurihin, sa bayan ng aming Dios, sa kaniyang banal na bundok. <br/><br/>2 Maganda sa kataasan, ang kagalakan ng buong lupa, siyang bundok ng Sion, sa mga dako ng hilagaan, na bayan ng dakilang Hari. <br/><br/>3 Ang Dios ay napakilala sa kaniyang mga bahay-hari, na pinakakanlungan. <br/><br/>4 Sapagka't narito, ang mga hari ay nagpupulong, sila'y nagsidaang magkakasama. <br/><br/>5 Kanilang nakita, nagsipanggilalas nga sila; sila'y nanganglupaypay, sila'y nangagmadaling tumakas. <br/><br/>6 Panginginig ay humawak sa kanila roon; sakit, gaya ng sa isang babae sa pagdaramdam. <br/><br/>7 Sa pamamagitan ng hanging silanganan iyong binabasag ang mga sasakyan sa Tharsis. <br/><br/>8 Kung ano ang aming narinig, ay gayon ang aming nakita sa bayan ng Panginoon ng mga hukbo, sa bayan ng aming Dios: itatatag ito ng Dios magpakailan man. (Selah) <br/><br/>9 Aming inaalaala ang iyong kagandahang-loob, Oh Dios, sa gitna ng iyong templo. <br/><br/>10 Kung ano ang iyong pangalan, Oh Dios, gayon ang pagpuri sa iyo hanggang sa mga wakas ng lupa; ang iyong kanan ay puspos ng katuwiran. <br/><br/>11 Matuwa ka bundok ng Sion, magalak ang mga anak na babae ng Juda, dahil sa iyong mga kahatulan. <br/><br/>12 Libutin ninyo ang Sion, at inyong ligirin siya: inyong saysayin ang mga moog niyaon. <br/><br/>13 Tandaan ninyong mabuti ang kaniyang mga kuta, inyong masdan ang kaniyang mga bahay-hari; upang inyong maisaysay ito sa susunod na lahi. <br/><br/>14 Sapagka't ang Dios na ito ay ating Dios magpakailan-kailan man: siya'y magiging ating patnubay hanggang sa kamatayan. <br/><br/>
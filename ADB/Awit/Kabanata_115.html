<meta name='viewport' content='width=device-width, initial-scale=1.0' /><style>* {font-family: sans;} body,html {max-width:400px;text-align: justify;}</style><h1>Awit</h1><h2>Kabanata 115</h2>1 Huwag sa amin, Oh Panginoon, huwag sa amin, kundi sa iyong pangalan ay magbigay kang karangalan, dahil sa iyong kagandahang-loob, at dahil sa iyong katotohanan. <br/><br/>2 Bakit sasabihin ng mga bansa, Saan nandoon ngayon ang kanilang Dios? <br/><br/>3 Nguni't ang aming Dios ay nasa mga langit: kaniyang ginagawa ang kaniyang ibigin. <br/><br/>4 Ang kanilang mga diosdiosan ay pilak at ginto, yari ng mga kamay ng mga tao. <br/><br/>5 Sila'y may mga bibig, nguni't sila'y hindi nangagsasalita; mga mata'y mayroon sila, nguni't hindi sila nangakakakita; <br/><br/>6 Sila'y may mga tainga, nguni't hindi sila nangakakarinig; mga ilong ay mayroon sila, nguni't hindi sila nangakakaamoy; <br/><br/>7 Mayroon silang mga kamay, nguni't hindi sila nangakatatangan; mga paa ay mayroon sila, nguni't hindi sila nangakalalakad; ni nangagsasalita man sila sa kanilang ngalangala. <br/><br/>8 Ang nagsisigawa sa kanila ay magiging gaya nila; Oo, bawa't tumitiwala sa kanila. <br/><br/>9 Oh Israel, tumiwala ka sa Panginoon: siya'y kanilang saklolo at kanilang kalasag. <br/><br/>10 Oh sangbahayan ni Aaron, magsitiwala kayo sa Panginoon: siya'y kanilang saklolo at kanilang kalasag. <br/><br/>11 Kayong nangatatakot sa Panginoon, magsitiwala kayo sa Panginoon; siya'y kanilang saklolo at kanilang kalasag. <br/><br/>12 Inalaala tayo ng Panginoon; kaniyang pagpapalain tayo: kaniyang pagpapalain ang sangbahayan ni Israel, kaniyang pagpapalain ang sangbahayan ni Aaron. <br/><br/>13 Kaniyang pagpapalain ang nangatatakot sa Panginoon, ang mababa at gayon ang mataas. <br/><br/>14 Palalaguin kayo ng Panginoon ng higit at higit, kayo at ang inyong mga anak. <br/><br/>15 Pinagpala kayo ng Panginoon, na gumawa ng langit at lupa. <br/><br/>16 Ang mga langit ay mga langit ng Panginoon; nguni't ang lupa ay kaniyang ibinigay sa mga anak ng mga tao. <br/><br/>17 Ang patay ay hindi pumupuri sa Panginoon, ni sinomang nabababa sa katahimikan; <br/><br/>18 Nguni't aming pupurihin ang Panginoon mula sa panahong ito hanggang sa walang hanggan. Purihin ninyo ang Panginoon. <br/><br/>
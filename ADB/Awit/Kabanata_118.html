<meta name='viewport' content='width=device-width, initial-scale=1.0' /><style>* {font-family: sans;} body,html {max-width:400px;text-align: justify;}</style><h1>Awit</h1><h2>Kabanata 118</h2>1 Oh mangagpasalamat kayo sa Panginoon; sapagka't siya'y mabuti: sapagka't ang kaniyang kagandahang-loob ay magpakailan man. <br/><br/>2 Magsabi ngayon ang Israel, na ang kaniyang kagandahang-loob ay magpakailan man. <br/><br/>3 Magsabi ngayon ang sangbahayan ni Aaron, na ang kaniyang kagandahang-loob ay magpakailan man. <br/><br/>4 Mangagsabi ngayon ang nangatatakot sa Panginoon, na ang kaniyang kagandahang-loob ay magpakailan man. <br/><br/>5 Sa aking kapanglawan ay tumawag ako sa Panginoon: sinagot ako ng Panginoon, at inilagay ako sa maluwag na dako. <br/><br/>6 Ang Panginoon ay kakampi ko; hindi ako matatakot: anong magagawa ng tao sa akin? <br/><br/>7 Ang Panginoon ay kakampi ko sa gitna nila na nagsisitulong sa akin: kaya't makikita ko ang nasa ko sa kanila na nangagtatanim sa akin. <br/><br/>8 Lalong mabuti ang manganlong sa Panginoon kay sa maglagak ng tiwala sa tao. <br/><br/>9 Lalong mabuti ang manganlong sa Panginoon kay sa maglagak ng tiwala sa mga pangulo. <br/><br/>10 Kinubkob ako ng lahat ng mga bansa sa palibot: sa pangalan ng Panginoon ay aking ihihiwalay sila. <br/><br/>11 Kanilang kinubkob ako sa palibot; oo, kanilang kinubkob ako sa palibot: sa pangalan ng Panginoon ay aking ihihiwalay sila. <br/><br/>12 Kanilang kinubkob ako sa palibot na parang mga pukyutan: sila'y nangamatay na parang apoy ng mga dawag: sa pangalan ng Panginoon ay aking ihihiwalay sila. <br/><br/>13 Itinulak mo akong bigla upang ako'y mabuwal: nguni't tulungan ako ng Panginoon. <br/><br/>14 Ang Panginoon ay aking kalakasan at awit; at siya'y naging aking kaligtasan. <br/><br/>15 Ang tinig ng kagalakan at kaligtasan ay nasa mga tolda ng matuwid: ang kanan ng Panginoon ay gumagawang matapang. <br/><br/>16 Ang kanan ng Panginoon ay nabunyi; ang kanan ng Panginoon ay gumagawang matapang. <br/><br/>17 Hindi ako mamamatay, kundi mabubuhay, at magpapahayag ng mga gawa ng Panginoon. <br/><br/>18 Pinarusahan akong mainam ng Panginoon; nguni't hindi niya ako ibinigay sa kamatayan. <br/><br/>19 Buksan ninyo sa akin ang mga pintuan ng katuwiran; aking papasukan, ako'y magpapasalamat sa Panginoon. <br/><br/>20 Ito'y siyang pintuan ng Panginoon; papasukan ng matuwid. <br/><br/>21 Ako'y magpapasalamat sa iyo, sapagka't sinagot mo ako! At ikaw ay naging aking kaligtasan. <br/><br/>22 Ang bato na itinakuwil ng nangagtayo ng bahay ay naging pangulo sa sulok. <br/><br/>23 Ito ang gawa ng Panginoon: kagilagilalas sa harap ng ating mga mata. <br/><br/>24 Ito ang araw na ginawa ng Panginoon; tayo'y mangagagalak at ating katutuwaan. <br/><br/>25 Magligtas ka ngayon, isinasamo namin sa iyo, Oh Panginoon: Oh Panginoon, isinasamo namin sa iyo, magsugo ka ngayon ng kaginhawahan. <br/><br/>26 Mapalad siya na dumarating sa pangalan ng Panginoon: aming pinuri kayo mula sa bahay ng Panginoon. <br/><br/>27 Ang Panginoon ay Dios, at binigyan niya kami ng liwanag; talian ninyo ang hain ng mga panali, sa makatuwid baga'y sa mga tila sungay ng dambana. <br/><br/>28 Ikaw ay aking Dios, at magpapasalamat ako sa iyo: ikaw ay aking Dios, aking ibubunyi ka. <br/><br/>29 Oh mangagpasalamat kayo sa Panginoon, sapagka't siya'y mabuti: sapagka't ang kaniyang kagandahang-loob ay magpakailan man. <br/><br/>
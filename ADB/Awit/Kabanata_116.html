<meta name='viewport' content='width=device-width, initial-scale=1.0' /><style>* {font-family: sans;} body,html {max-width:400px;text-align: justify;}</style><h1>Awit</h1><h2>Kabanata 116</h2>1 Aking iniibig ang Panginoon, sapagka't kaniyang dininig ang aking tinig at aking mga hiling. <br/><br/>2 Sapagka't kaniyang ikiniling ang kaniyang pakinig sa akin, kaya't ako'y tatawag sa kaniya habang ako'y nabubuhay. <br/><br/>3 Ang tali ng kamatayan ay pumulupot sa akin, at ang mga sakit ng Sheol ay nagsihawak sa akin: aking nasumpungan ang kabagabagan at kapanglawan. <br/><br/>4 Nang magkagayo'y tumawag ako sa pangalan ng Panginoon; Oh Panginoon, isinasamo ko sa iyo, iligtas mo ang aking kaluluwa. <br/><br/>5 Mapagbiyaya ang Panginoon, at matuwid; Oo, ang Dios namin ay maawain. <br/><br/>6 Pinalalagi ng Panginoon ang mga tapat na loob: ako'y nababa, at kaniyang iniligtas ako. <br/><br/>7 Bumalik ka sa iyong kapahingahan, Oh kaluluwa ko; sapagka't ginawan ka ng mabuti ng Panginoon. <br/><br/>8 Sapagka't iyong iniligtas ang kaluluwa ko sa kamatayan, at ang mga mata ko sa mga luha, at ang mga paa ko sa pagkabuwal. <br/><br/>9 Ako'y lalakad sa harap ng Panginoon, sa lupain ng mga buhay. <br/><br/>10 Ako'y sumasampalataya, sapagka't ako'y magsasalita: ako'y lubhang nagdalamhati: <br/><br/>11 Aking sinabi sa aking pagmamadali, lahat ng tao ay bulaan. <br/><br/>12 Ano ang aking ibabayad sa Panginoon dahil sa lahat niyang kabutihan sa akin? <br/><br/>13 Aking kukunin ang saro ng kaligtasan, at tatawag ako sa pangalan ng Panginoon. <br/><br/>14 Aking babayaran ang mga panata ko sa Panginoon, Oo, sa harapan ng buo niyang bayan. <br/><br/>15 Mahalaga sa paningin ng Panginoon ang kamatayan ng kaniyang mga banal. <br/><br/>16 Oh Panginoon, tunay na ako'y iyong lingkod; ako'y iyong lingkod, na anak ng iyong lingkod na babae; iyong kinalag ang aking mga tali. <br/><br/>17 Aking ihahandog sa iyo ang hain na pasalamat, at tatawag ako sa pangalan ng Panginoon. <br/><br/>18 Aking babayaran ang mga panata ko sa Panginoon, Oo, sa harapan ng buo niyang bayan; <br/><br/>19 Sa mga looban ng bahay ng Panginoon, sa gitna mo, Oh Jerusalem. Purihin ninyo ang Panginoon. <br/><br/>
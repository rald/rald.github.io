<meta name='viewport' content='width=device-width, initial-scale=1.0' /><style>* {font-family: sans;} body,html {max-width:400px;text-align: justify;}</style><h1>Awit</h1><h2>Kabanata 119</h2>1 Mapalad silang sakdal sa lakad, na nagsisilakad sa kautusan ng Panginoon. <br/><br/>2 Mapalad silang nangagiingat ng kaniyang mga patotoo, na nagsisihanap sa kaniya ng buong puso. <br/><br/>3 Oo, silang hindi nagsisigawa ng kalikuan; sila'y nagsisilakad sa kaniyang mga daan. <br/><br/>4 Iyong iniutos sa amin ang mga tuntunin mo, upang aming sunding masikap. <br/><br/>5 Oh matatag nawa ang aking mga daan, upang sundin ang mga palatuntunan mo! <br/><br/>6 Hindi nga ako mapapahiya, pagka ako'y nagkaroon ng galang sa inyong lahat na mga utos. <br/><br/>7 Ako'y magpapasalamat sa iyo sa pamamagitan ng katuwiran ng puso, pagka aking natutuhan ang mga matuwid mong kahatulan. <br/><br/>8 Aking tutuparin ang mga palatuntunan mo: Oh huwag mo akong pabayaang lubos. <br/><br/>9 Sa paano lilinisin ng isang binata ang kaniyang daan? Sa pagdinig doon ayon sa iyong salita. <br/><br/>10 Hinanap kita ng aking buong puso: Oh huwag nawa akong malihis sa iyong mga utos. <br/><br/>11 Ang salita mo'y aking iningatan sa aking puso: upang huwag akong magkasala laban sa iyo. <br/><br/>12 Mapalad ka, Oh Panginoon: ituro mo sa akin ang mga palatuntunan mo. <br/><br/>13 Aking ipinahayag ng aking mga labi ang lahat ng mga kahatulan ng iyong bibig. <br/><br/>14 Ako'y nagalak sa daan ng iyong mga patotoo, na gaya ng lahat na kayamanan. <br/><br/>15 Ako'y magbubulay sa iyong mga tuntunin, at gagalang sa iyong mga daan. <br/><br/>16 Ako'y magaaliw sa iyong mga palatuntunan: hindi ko kalilimutan ang iyong salita. <br/><br/>17 Gawan ng mabuti ang iyong lingkod, upang ako'y mabuhay; sa gayo'y aking susundin ang iyong salita. <br/><br/>18 Idilat mo ang aking mga mata, upang ako'y makakita ng kagilagilalas na mga bagay sa iyong kautusan. <br/><br/>19 Ako'y nakikipamayan sa lupa: huwag mong ikubli ang mga utos mo sa akin. <br/><br/>20 Ang puso ko'y nadudurog sa pananabik na tinatamo sa iyong mga kahatulan sa lahat ng panahon. <br/><br/>21 Iyong sinaway ang mga palalong sinumpa, na nagsisihiwalay sa iyong mga utos. <br/><br/>22 Alisin mo sa akin ang kadustaan at kakutyaan; sapagka't iningatan ko ang iyong mga patotoo. <br/><br/>23 Mga pangulo naman ay nagsiupo, at naguusap ng laban sa akin; nguni't ang lingkod mo'y nagbulay sa iyong mga palatuntunan. <br/><br/>24 Ang mga patotoo mo naman ay aking mga kaluguran at aking mga tagapayo. <br/><br/>25 Ang kaluluwa ko'y dumidikit sa alabok: buhayin mo ako ayon sa iyong salita. <br/><br/>26 Aking ipinahayag ang mga lakad ko, at ikaw ay sumagot sa akin: ituro mo sa akin ang mga palatuntunan mo. <br/><br/>27 Ipaunawa mo sa akin ang daan ng iyong mga tuntunin: sa gayo'y aking bubulayin ang iyong kagilagilalas na mga gawa. <br/><br/>28 Ang kaluluwa ko'y natutunaw sa kabigatan ng loob: iyong palakasin ako ayon sa iyong salita. <br/><br/>29 Ilayo mo sa akin ang daan ng kasinungalingan: at ipagkaloob mo sa aking may pagbibiyaya ang iyong kautusan. <br/><br/>30 Aking pinili ang daan ng pagtatapat: ang mga kahatulan mo'y inilagay ko sa harap ko. <br/><br/>31 Ako'y kumapit sa iyong mga patotoo: Oh Panginoon, huwag mo akong ilagay sa kahihiyan. <br/><br/>32 Aking tatakbuhan ang daan ng iyong mga utos, pagka iyong pinalaki ang aking puso. <br/><br/>33 Ituro mo sa akin, Oh Panginoon, ang daan ng iyong mga palatuntunan; at aking iingatan hanggang sa wakas. <br/><br/>34 Bigyan mo ako ng pagkaunawa at aking iingatan ang iyong kautusan; Oo, aking susundin ng aking buong puso. <br/><br/>35 Payaunin mo ako sa landas ng iyong mga utos; sapagka't siya kong kinaaliwan. <br/><br/>36 Ikiling mo ang aking puso sa iyong mga patotoo, at huwag sa kasakiman. <br/><br/>37 Alisin mo ang aking mga mata sa pagtingin ng walang kabuluhan. At buhayin mo ako sa iyong mga daan. <br/><br/>38 Papagtibayin mo ang iyong salita sa iyong lingkod, na ukol sa takot sa iyo. <br/><br/>39 Alisin mo ang aking kadustaan na aking kinatatakutan: sapagka't ang mga kahatulan mo'y mabuti. <br/><br/>40 Narito, ako'y nanabik sa iyong mga tuntunin; buhayin mo ako sa iyong katuwiran. <br/><br/>41 Padatingin mo rin sa akin ang iyong mga kagandahang-loob, Oh Panginoon, sa makatuwid baga'y ang iyong kaligtasan, ayon sa iyong salita. <br/><br/>42 Sa gayo'y magkakaroon ako ng kasagutan sa kaniya na dumuduwahagi sa akin; sapagka't ako'y tumitiwala sa iyong salita. <br/><br/>43 At huwag mong lubos na kunin ang salita ng katotohanan sa aking bibig; sapagka't ako'y umasa sa iyong mga kahatulan. <br/><br/>44 Gayon ko susundin ang iyong kautusan na palagi magpakailan-kailan pa man. <br/><br/>45 At lalakad ako sa kalayaan; sapagka't aking hinanap ang iyong mga tuntunin. <br/><br/>46 Ako nama'y magsasalita ng iyong mga patotoo sa harap ng mga hari, at hindi ako mapapahiya. <br/><br/>47 At ako'y maaaliw sa iyong mga utos, na aking iniibig. <br/><br/>48 Akin namang itataas ang aking mga kamay sa iyong mga utos, na aking inibig; at ako'y magbubulay sa iyong mga palatuntunan. <br/><br/>49 Iyong alalahanin ang salita sa iyong lingkod, na doo'y iyong pinaasa ako. <br/><br/>50 Ito'y aking kaaliwan sa aking pagkapighati: sapagka't binuhay ako ng iyong salita. <br/><br/>51 Ang palalo ay dumuwahaging mainam sa akin: gayon ma'y hindi ako hihiwalay sa iyong kautusan. <br/><br/>52 Aking inalaala ang mga kahatulan mo ng una, Oh Panginoon, at ako'y nagaliw sa sarili. <br/><br/>53 Maalab na galit ang humawak sa akin, dahil sa masama na nagpabaya ng iyong kautusan. <br/><br/>54 Ang iyong mga palatuntunan ay naging aking mga awit sa bahay ng aking pangingibang bayan. <br/><br/>55 Aking inalaala sa gabi ang pangalan mo, Oh Panginoon, at sinunod ko ang iyong kautusan. <br/><br/>56 Ito ang tinamo ko, sapagka't aking iningatan ang mga tuntunin mo. <br/><br/>57 Ang Panginoon ay aking bahagi: aking sinabi na aking tutuparin ang iyong mga salita. <br/><br/>58 Aking hiniling ang iyong biyaya ng aking buong puso: magmahabagin ka sa akin ayon sa iyong salita. <br/><br/>59 Ako'y nagiisip sa aking mga lakad, at ibinalik ko ang aking mga paa sa iyong mga patotoo. <br/><br/>60 Ako'y nagmadali, at hindi ako nagmakupad, na sundin ang iyong mga utos. <br/><br/>61 Pinuluputan ako ng mga panali ng masama; nguni't hindi ko nilimot ang iyong kautusan. <br/><br/>62 Sa hating gabi ay babangon ako upang magpasalamat sa iyo, dahil sa iyong mga matuwid na kahatulan. <br/><br/>63 Ako'y kasama ng lahat na nangatatakot sa iyo, at ng nagsisitupad ng iyong mga tuntunin. <br/><br/>64 Ang lupa, Oh Panginoon, ay puno ng iyong kagandahang-loob: ituro mo sa akin ang iyong mga palatuntunan. <br/><br/>65 Ginawan mo ng mabuti ang iyong lingkod, Oh Panginoon, ayon sa iyong salita. <br/><br/>66 Turuan mo ako ng mabuting kahatulan at kaalaman; sapagka't ako'y sumampalataya sa iyong mga utos. <br/><br/>67 Bago ako nagdalamhati ay naligaw ako; nguni't ngayo'y tinutupad ko ang iyong salita. <br/><br/>68 Ikaw ay mabuti, at gumagawa ng mabuti; ituro mo sa akin ang iyong mga palatuntunan. <br/><br/>69 Ang palalo ay kumatha ng kabulaanan laban sa akin: aking tutuparin ang iyong mga tuntunin ng buong puso ko. <br/><br/>70 Ang puso nila ay matabang gaya ng sebo; nguni't ako'y naaaliw sa iyong kautusan. <br/><br/>71 Mabuti sa akin na ako'y napighati; upang aking matutuhan ang mga palatuntunan mo. <br/><br/>72 Ang kautusan ng iyong bibig ay lalong mabuti sa akin kay sa libong ginto at pilak. <br/><br/>73 Ginawa ako at inanyuan ako ng iyong mga kamay: bigyan mo ako ng unawa, upang matutuhan ko ang iyong mga utos. <br/><br/>74 Silang nangatatakot sa iyo ay makikita ako, at matutuwa; sapagka't ako'y umasa sa iyong salita; <br/><br/>75 Talastas ko, Oh Panginoon na ang mga kahatulan mo ay matuwid, at sa pagtatapat, iyo akong dinalamhati. <br/><br/>76 Isinasamo ko sa iyo na maging kaaliwan ko ang iyong kagandahang-loob, ayon sa iyong salita sa iyong lingkod. <br/><br/>77 Dumating nawa sa akin ang iyong malumanay na kaawaan upang ako'y mabuhay: sapagka't ang kautusan mo'y aking kaaliwan. <br/><br/>78 Mahiya ang palalo; sapagka't dinaig nila ako ng walang kadahilanan: nguni't ako'y magbubulay sa iyong mga tuntunin. <br/><br/>79 Bumalik nawa sa akin yaong nangatatakot sa iyo, at silang nangakakakilala ng iyong mga patotoo. <br/><br/>80 Maging sakdal nawa ang aking puso sa iyong mga palatuntunan; upang huwag akong mapahiya. <br/><br/>81 Pinanglulupaypayan ng aking kaluluwa ang iyong pagliligtas: nguni't umaasa ako sa iyong salita. <br/><br/>82 Pinangangalumatahan ng aking mga mata ang iyong salita, samantalang aking sinasabi, Kailan mo ako aaliwin? <br/><br/>83 Sapagka't ako'y naging parang balat na lalagyan ng alak sa usok; gayon ma'y hindi ko kinalilimutan ang iyong mga palatuntunan. <br/><br/>84 Gaano karami ang mga kaarawan ng iyong lingkod? Kailan ka gagawa ng kahatulan sa kanila na nagsisiusig sa akin? <br/><br/>85 Inihukay ako ng palalo ng mga lungaw na hindi mga ayon sa iyong kautusan. <br/><br/>86 Lahat mong mga utos ay tapat. Kanilang inuusig ako na may kamalian; tulungan mo ako. <br/><br/>87 Kanilang tinunaw ako halos sa ibabaw ng lupa; nguni't hindi ko pinabayaan ang mga tuntunin mo. <br/><br/>88 Buhayin mo ako ayon sa iyong kagandahang-loob; sa gayo'y aking iingatan ang patotoo ng iyong bibig. <br/><br/>89 Magpakailan man, Oh Panginoon, ang iyong salita ay natatag sa langit. <br/><br/>90 Ang iyong pagtatapat ay sa lahat ng sali't saling lahi: iyong itinatag ang lupa, at lumalagi. <br/><br/>91 Namamalagi sa araw na ito ayon sa iyong mga alituntunin; sapagka't lahat ng bagay ay mga lingkod mo. <br/><br/>92 Kundi ang kautusan mo'y naging aking kaaliwan, namatay nga sana ako sa aking kadalamhatian. <br/><br/>93 Hindi ko kalilimutan kailan man ang mga tuntunin mo; sapagka't sa pamamagitan ng mga yaon ay binuhay mo ako. <br/><br/>94 Ako'y iyo, iligtas mo ako, sapagka't aking hinanap ang mga tuntunin mo, <br/><br/>95 Inabatan ako ng masama upang ako'y patayin; nguni't aking gugunitain ang iyong mga patotoo. <br/><br/>96 Aking nakita ang wakas ng buong kasakdalan; nguni't ang utos mo'y totoong malawak. <br/><br/>97 Oh gaanong iniibig ko ang iyong kautusan! Siya kong gunita buong araw. <br/><br/>98 Pinarunong ako kay sa aking mga kaaway ng iyong mga utos; sapagka't mga laging sumasa akin. <br/><br/>99 Ako'y may higit na unawa kay sa lahat ng tagapagturo sa akin; sapagka't ang iyong mga patotoo ay gunita ko. <br/><br/>100 Ako'y nakakaunawa na higit kay sa may katandaan, sapagka't aking iningatan ang mga tuntunin mo. <br/><br/>101 Aking pinigil ang mga paa ko sa lahat ng masamang lakad, upang aking masunod ang salita mo. <br/><br/>102 Ako'y hindi lumihis sa iyong mga kahatulan; sapagka't iyong tinuruan ako. <br/><br/>103 Pagkatamis ng iyong mga salita sa aking lasa! Oo, matamis kay sa pulot sa aking bibig! <br/><br/>104 Sa iyong mga tuntunin ay nagkakamit ako ng unawa: kaya't aking ipinagtatanim ang bawa't lakad na sinungaling. <br/><br/>105 Ang salita mo'y ilawan sa aking mga paa, at liwanag sa aking landas. <br/><br/>106 Ako'y sumumpa, at pinagtibay ko, na aking tutuparin ang mga matuwid mong kahatulan. <br/><br/>107 Ako'y nagdadalamhating mainam: buhayin mo ako, Oh Panginoon, ayon sa iyong salita. <br/><br/>108 Tanggapin mo, isinasamo ko sa iyo, ang mga kusang handog ng aking bibig, Oh Panginoon, at ituro mo sa akin ang mga kahatulan mo. <br/><br/>109 Ang kaluluwa ko'y laging nasa aking kamay; gayon ma'y hindi ko kinalilimutan ang kautusan mo. <br/><br/>110 Ipinaglagay ako ng silo ng masama; gayon ma'y hindi ako lumihis sa iyong mga tuntunin. <br/><br/>111 Ang mga patotoo mo'y inari kong pinakamana magpakailanman; sapagka't sila ang kagalakan ng aking puso. <br/><br/>112 Ikiniling ko ang puso ko na ganapin ang mga palatuntunan mo, magpakailan man, sa makatuwid baga'y hanggang sa wakas. <br/><br/>113 Ipinagtatanim ko sila na may salawahang pagiisip; nguni't ang iyong kautusan ay iniibig ko. <br/><br/>114 Ikaw ang kublihan kong dako at kalasag ko: ako'y umaasa sa iyong salita. <br/><br/>115 Magsihiwalay kayo sa akin, kayong mga manggagawa ng kasamaan; upang aking maingatan ang mga utos ng aking Dios. <br/><br/>116 Alalayan mo ako ayon sa iyong salita, upang ako'y mabuhay; at huwag mo akong hiyain sa aking pagasa. <br/><br/>117 Alalayan mo ako, at ako'y maliligtas, at magkakaroon ako ng laging pitagan sa iyong mga palatuntunan. <br/><br/>118 Inilagay mo sa wala silang lahat na naliligaw sa iyong mga palatuntunan; sapagka't ang kanilang pagdaraya ay kasinungalingan. <br/><br/>119 Inaalis mo ang lahat ng masama sa lupa na gaya ng taing bakal; kaya't iniibig ko ang mga patotoo mo. <br/><br/>120 Ang laman ko'y nanginginig dahil sa takot sa iyo; at ako'y takot sa iyong mga kahatulan. <br/><br/>121 Ako'y gumawa ng kahatulan at kaganapan: huwag mo akong iwan sa mga mangaapi sa akin. <br/><br/>122 Maging tagapatnugot ka ng iyong lingkod sa ikabubuti: huwag mong ipapighati ako sa palalo. <br/><br/>123 Pinangangalumatahan ng aking mga mata ang iyong pagliligtas, at ang iyong matuwid na salita. <br/><br/>124 Gawan mo ang lingkod mo ng ayon sa iyong kagandahang-loob, at ituro mo sa akin ang mga palatuntunan mo. <br/><br/>125 Ako'y lingkod mo; bigyan mo ako ng unawa; upang aking maalaman ang mga patotoo mo, <br/><br/>126 Kapanahunan sa Panginoon na gumawa; sapagka't kanilang niwalang kabuluhan ang kautusan mo. <br/><br/>127 Kaya't aking iniibig ang mga utos mo ng higit sa ginto, oo, higit sa dalisay na ginto. <br/><br/>128 Kaya't aking pinahahalagahan na matuwid ang lahat mong mga tuntunin tungkol sa lahat ng mga bagay; at ipinagtatanim ko ang bawa't sinungaling na lakad. <br/><br/>129 Ang mga patotoo mo'y kagilagilalas; kayat sila'y iniingatan ng aking kaluluwa. <br/><br/>130 Ang bukas ng iyong mga salita ay nagbibigay ng liwanag; nagbibigay ng unawa sa walang muwang. <br/><br/>131 Aking binuka ng maluwang ang bibig ko, at ako'y nagbuntong-hininga; sapagka't aking pinanabikan ang mga utos mo. <br/><br/>132 Manumbalik ka sa akin, at maawa ka sa akin, gaya ng iyong kinauugaliang gawin sa nagsisiibig ng iyong pangalan. <br/><br/>133 Itatag mo ang mga hakbang ko sa iyong salita; at huwag magkaroon ng kapangyarihan sa akin ang anomang kasamaan. <br/><br/>134 Tubusin mo ako sa pagpighati ng tao: sa gayo'y aking tutuparin ang mga tuntunin mo. <br/><br/>135 Pasilangin mo ang mukha mo sa iyong lingkod; at ituro mo sa akin ang mga palatuntunan mo. <br/><br/>136 Ang mga mata ko'y nagsisiagos ng mga ilog ng tubig; sapagka't hindi nila tinutupad ang kautusan mo. <br/><br/>137 Matuwid ka, Oh Panginoon, at matuwid ang mga kahatulan mo. <br/><br/>138 Iniutos mo ang mga patotoo mo sa katuwiran at totoong may pagtatapat. <br/><br/>139 Tinunaw ako ng aking sikap, sapagka't kinalimutan ng aking mga kaaway ang mga salita mo. <br/><br/>140 Ang salita mo'y totoong malinis; kaya't iniibig ito ng iyong lingkod. <br/><br/>141 Ako'y maliit at hinahamak: gayon ma'y hindi ko kinalilimutan ang mga tuntunin mo. <br/><br/>142 Ang katuwiran mo ay walang hanggang katuwiran, at ang kautusan mo'y katotohanan. <br/><br/>143 Kabagabagan at kahirapan ay humawak sa akin: gayon ma'y ang mga utos mo'y aking kaaliwan. <br/><br/>144 Ang mga patotoo mo'y matuwid magpakailan man: bigyan mo ako ng unawa at mabubuhay ako. <br/><br/>145 Ako'y tumawag ng aking buong puso; sagutin mo ako, Oh Panginoon: iingatan ko ang iyong mga palatuntunan. <br/><br/>146 Ako'y tumawag sa iyo; iligtas mo ako, at aking tutuparin ang mga patotoo mo. <br/><br/>147 Ako'y nagpauna sa bukang-liwayway ng umaga, at dumaing ako: ako'y umasa sa iyong mga salita. <br/><br/>148 Ang mga mata ko'y nanguna sa mga pagpupuyat sa gabi, upang aking magunita ang salita mo. <br/><br/>149 Dinggin mo ang tinig ko ayon sa iyong kagandahang-loob: buhayin mo ako, Oh Panginoon, ayon sa iyong mga kahatulan. <br/><br/>150 Silang nagsisisunod sa kasamaan ay nagsisilapit; sila'y malayo sa iyong kautusan. <br/><br/>151 Ikaw ay malapit, Oh Panginoon; at lahat mong utos ay katotohanan. <br/><br/>152 Nang una'y nakaunawa ako sa iyong mga patotoo, na iyong pinamalagi magpakailan man. <br/><br/>153 Pakundanganan mo ang aking kadalamhatian at iligtas mo ako; sapagka't hindi ko kinalilimutan ang iyong kautusan. <br/><br/>154 Ipaglaban mo ang aking usap, at iligtas mo ako: buhayin mo ako ayon sa iyong salita. <br/><br/>155 Kaligtasan ay malayo sa masama; sapagka't hindi nila hinahanap ang mga palatuntunan mo. <br/><br/>156 Dakila ang mga malumanay mong kaawaan, Oh Panginoon: buhayin mo ako ayon sa iyong mga kahatulan. <br/><br/>157 Marami ang mga manguusig sa akin at mga kaaway ko; gayon ma'y hindi ako humiwalay sa iyong mga patotoo. <br/><br/>158 Aking namasdan ang mga magdarayang manggagawa at ako'y namanglaw; sapagka't hindi nila sinusunod ang salita mo. <br/><br/>159 Dilidilihin mo kung gaano iniibig ko ang mga utos mo: buhayin mo ako, Oh Panginoon, ayon sa iyong kagandahang-loob. <br/><br/>160 Ang kabuoan ng iyong salita ay katotohanan; at bawa't isa ng iyong matutuwid na kahatulan ay magpakailan man. <br/><br/>161 Inusig ako ng mga pangulo ng walang kadahilanan; nguni't ang puso ko'y nanginginig sa iyong mga salita. <br/><br/>162 Ako'y nagagalak sa iyong salita, na parang nakakasumpong ng malaking samsam. <br/><br/>163 Aking pinagtataniman at kinasusuklaman ang pagsisinungaling; nguni't ang kautusan mo'y aking iniibig. <br/><br/>164 Makapito sa isang araw na pumupuri ako sa iyo, dahil sa iyong matutuwid na kahatulan. <br/><br/>165 Dakilang kapayapaan ang tinatamo nila na nagsisiibig ng iyong kautusan. At sila'y walang kadahilanang ikatitisod. <br/><br/>166 Ako'y umasa sa iyong pagliligtas, Oh Panginoon. At ginawa ko ang mga utos mo. <br/><br/>167 Sinunod ng aking kaluluwa ang mga patotoo mo; at iniibig kong mainam, <br/><br/>168 Aking tinupad ang iyong mga tuntunin at ang iyong mga patotoo; sapagka't lahat ng aking lakad ay nasa harap mo. <br/><br/>169 Dumating nawa sa harap mo ang aking daing, Oh Panginoon: bigyan mo ako ng unawa ayon sa iyong salita. <br/><br/>170 Dumating nawa sa harap mo ang aking pamanhik: iligtas mo ako ayon sa iyong salita. <br/><br/>171 Tulutang magbadya ng pagpuri ang aking mga labi; sapagka't itinuturo mo sa akin ang iyong mga palatuntunan. <br/><br/>172 Awitin ng aking dila ang iyong salita; sapagka't lahat ng mga utos mo ay katuwiran. <br/><br/>173 Magsihanda nawa ang iyong kamay na tulungan ako; sapagka't aking pinili ang iyong mga tuntunin. <br/><br/>174 Aking pinanabikan ang iyong pagliligtas, Oh Panginoon: at ang iyong kautusan ay aking kaaliwan. <br/><br/>175 Mabuhay nawa ang aking kaluluwa, at pupuri sa iyo; at tulungan nawa ako ng iyong mga kahatulan. <br/><br/>176 Ako'y naligaw na parang tupang nawala; hanapin mo ang iyong lingkod; sapagka't hindi ko kinalilimutan ang iyong mga utos. <br/><br/>
<meta name='viewport' content='width=device-width, initial-scale=1.0' /><style>* {font-family: sans;} body,html {max-width:400px;text-align: justify;}</style><h1>Awit</h1><h2>Kabanata 85</h2>1 Panginoon, ikaw ay naging lingap sa iyong lupain: iyong ibinalik ang nangabihag ng Jacob. <br/><br/>2 Iyong pinatawad ang kasamaan ng iyong bayan, iyong tinakpan ang lahat nilang kasalanan, (Selah) <br/><br/>3 Iyong pinawi ang buong poot mo: iyong tinalikdan ang kabangisan ng iyong galit. <br/><br/>4 Ibalik mo kami, Oh Dios ng aming kaligtasan, at papaglikatin mo ang iyong galit sa amin. <br/><br/>5 Magagalit ka ba sa amin magpakailan man? Iyo bang ipagpapatuloy ang iyong galit sa lahat ng sali't saling lahi? <br/><br/>6 Hindi mo ba kami bubuhayin uli: upang ang iyong bayan ay magalak sa iyo? <br/><br/>7 Ipakita mo sa amin ang iyong kagandahang-loob, Oh Panginoon, at ipagkaloob mo sa amin ang iyong pagliligtas. <br/><br/>8 Aking pakikinggan kung ano ang sasalitain ng Dios na Panginoon: sapagka't siya'y magsasalita ng kapayapaan sa kaniyang bayan at sa kaniyang mga banal: nguni't huwag silang manumbalik uli sa kaululan. <br/><br/>9 Tunay na ang kaniyang pagliligtas ay malapit sa kanila na nangatatakot sa kaniya; upang ang kaluwalhatian ay tumahan sa aming lupain. <br/><br/>10 Kaawaan at katotohanan ay nagsalubong; katuwiran at kapayapaan ay naghalikan. <br/><br/>11 Katotohanan ay bumubukal sa lupa; at ang katuwiran ay tumungo mula sa langit. <br/><br/>12 Oo, ibibigay ng Panginoon ang mabuti; at ang ating lupain ay maguunlad ng kaniyang bunga. <br/><br/>13 Katuwira'y mangunguna sa kaniya; at gagawing daan ang kaniyang mga bakas. <br/><br/>
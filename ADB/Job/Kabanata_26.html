<meta name='viewport' content='width=device-width, initial-scale=1.0' /><style>* {font-family: sans;} body,html {max-width:400px;text-align: justify;}</style><h1>Job</h1><h2>Kabanata 26</h2>1 Nang magkagayo'y sumagot si Job, at nagsabi, <br/><br/>2 Paano mong tinulungan siya na walang kapangyarihan! Paano mong iniligtas ang kamay na walang lakas! <br/><br/>3 Paano mong pinayuhan siya na walang karunungan, at saganang ipinahayag mo ang mabuting kaalaman! <br/><br/>4 Kanino mo binigkas ang mga salita? At kanino ang diwa na lumabas sa iyo? <br/><br/>5 Ang mga patay ay nanginginig sa ilalim ng tubig, at ang mga nananahan doon. <br/><br/>6 Ang Sheol ay hubad sa harap ng Dios, at ang Abaddon ay walang takip. <br/><br/>7 Kaniyang iniuunat ang hilagaan sa pagitang walang laman, at ibinibitin ang lupa sa wala. <br/><br/>8 Kaniyang itinatali ang tubig sa kaniyang masinsing alapaap; at ang alapaap ay hindi nahahapak sa ilalim nila. <br/><br/>9 Kaniyang tinatakpan ang ibabaw ng kaniyang luklukan, at iniladlad ang kaniyang mga alapaap sa ibabaw niyaon. <br/><br/>10 Siya'y gumuguhit ng isang hangganan sa ibabaw ng tubig, hanggang sa pinagsasalikupan ng liwanag at kadiliman. <br/><br/>11 Ang mga haligi ng langit ay nagsisipanginig. At nangatitigilan sa kaniyang saway. <br/><br/>12 Kaniyang pinapag-iinalon ang dagat ng kaniyang kapangyarihan, at sa kaniyang kaalaman ay sinasaktan niya ang Rahab. <br/><br/>13 Sa pamamagitan ng kaniyang Espiritu ay ginayakan niya ang langit; sinaksak ng kaniyang mga kamay ang maliksing ahas. <br/><br/>14 Narito, ang mga ito ang mga gilid lamang ng kaniyang mga daan: at pagkarahan ng bulong na ating naririnig sa kaniya! Nguni't sinong makakaunawa ng kulog ng kaniyang kapangyarihan? <br/><br/>
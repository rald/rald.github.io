<meta name='viewport' content='width=device-width, initial-scale=1.0' /><style>* {font-family: sans;} body,html {max-width:400px;text-align: justify;}</style><h1>Job</h1><h2>Kabanata 28</h2>1 Tunay na may mina na mayroong pilak, at dako na ukol sa ginto na kanilang pinagdadalisayan. <br/><br/>2 Bakal ay hinuhukay sa lupa, at tanso ay binububo mula sa bato. <br/><br/>3 Ang tao'y naglalagay ng wakas sa kadiliman, at sumisiyasat hanggang sa kalayulayuang hangganan ng mga bato ng kadiliman at salimuot na kadiliman. <br/><br/>4 Siya'y humuhukay ng malayo sa tinatahanan ng mga tao: nililimot ng paa na dumadaan nagbibitin doong malayo sa mga tao, sila'y umuugoy na paroo't parito. <br/><br/>5 Tungkol sa lupa, mula rito'y nanggagaling ang tinapay: at sa ilalim ay wari tinutuklap ng apoy. <br/><br/>6 Ang mga bato nito'y kinaroroonan ng mga zafiro. At ito'y may alabok na ginto. <br/><br/>7 Yaong landas na walang ibong mangdadagit ay nakakaalam. Ni nakita man ng mata ng falkon: <br/><br/>8 Hindi natungtungan ng mga palalong hayop, ni naraanan man ng mabangis na leon, <br/><br/>9 Kaniyang inilalabas ang kaniyang kamay sa batong pingkian; binabaligtad ng mga ugat ang mga bundok. <br/><br/>10 Siya'y nagbabangbang sa gitna ng mga bato; at ang kaniyang mata ay nakakakita ng bawa't mahalagang bagay. <br/><br/>11 Kaniyang tinatalian ang mga lagaslas upang huwag umagos; at ang bagay na nakukubli ay inililitaw niya sa liwanag. <br/><br/>12 Nguni't saan masusumpungan ang karunungan? At saan naroon ang dako ng pagkaunawa? <br/><br/>13 Hindi nalalaman ng tao ang halaga niyaon; ni nasusumpungan man sa lupain ng may buhay. <br/><br/>14 Sinasabi ng kalaliman. Wala sa akin: at sinasabi ng dagat: Hindi sumasaakin. <br/><br/>15 Hindi mabibili ng ginto, ni matitimbangan man ng pilak ang halaga niyaon. <br/><br/>16 Hindi mahahalagahan ng ginto sa Ophir, ng mahalagang onix, o ng zafiro. <br/><br/>17 Ginto at salamin ay hindi maihahalintulad doon: ni maipagpapalit man sa mga hiyas na dalisay na ginto. <br/><br/>18 Hindi mabibilang ang coral o ang cristal; Oo, ang halaga ng karunungan ay higit sa mga rubi. <br/><br/>19 Ang topacio sa Etiopia ay hindi maipapantay doon, ni mahahalagahan man ng dalisay na ginto. <br/><br/>20 Saan nanggagaling nga ang karunungan? At saan naroon ang dako ng pagkaunawa? <br/><br/>21 Palibhasa't nakukubli sa mga mata ng lahat na may buhay, at natatago sa mga ibon sa himpapawid. <br/><br/>22 Ang kapahamakan at ang kamatayan ay nagsasabi, narinig namin ng aming mga pakinig ang bulungbulungan niyaon. <br/><br/>23 Nauunawa ng Dios ang daan niyaon, at nalalaman niya ang dako niyaon. <br/><br/>24 Sapagka't tumitingin siya hanggang sa mga wakas ng lupa, at nakikita ang silong ng buong langit; <br/><br/>25 Upang bigyan ng timbang ang hangin; Oo, kaniyang tinatakal ang tubig sa takalan. <br/><br/>26 Nang siya'y gumawa ng pasiya sa ulan, at ng daan sa kidlat ng kulog: <br/><br/>27 Nang magkagayo'y nakita niya ito, at inihayag; kaniyang itinatag ito, oo, at siniyasat. <br/><br/>28 At sa tao ay sinabi niya, Narito, ang pagkatakot sa Dios ay siyang karunungan; at ang paghiwalay sa kasamaan ay pagkaunawa. <br/><br/>
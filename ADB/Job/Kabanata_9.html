<meta name='viewport' content='width=device-width, initial-scale=1.0' /><style>* {font-family: sans;} body,html {max-width:400px;text-align: justify;}</style><h1>Job</h1><h2>Kabanata 9</h2>1 Nang magkagayo'y sumagot si Job, at nagsabi, <br/><br/>2 Sa katotohanan ay nalalaman kong ito'y gayon: nguni't paanong makapaggaganap ang tao sa Dios? <br/><br/>3 Kung kalugdan niyang makipagtalo sa kaniya, siya'y hindi makasasagot sa kaniya ng isa sa isang libo. <br/><br/>4 Siya ay pantas sa puso, at may kaya sa kalakasan: sinong nagmatigas laban sa kaniya at guminhawa? <br/><br/>5 Na siyang naglilipat ng mga bundok, at hindi nila nalalaman, pagka nililiglig niya sa kaniyang pagkagalit. <br/><br/>6 Na siyang umuuga ng lupa sa kaniyang kinaroroonan, at ang mga haligi nito ay nangayayanig. <br/><br/>7 Na siyang naguutos sa araw, at hindi sumisikat; at nagtatakda sa mga bituin. <br/><br/>8 Na nagiisang inuunat ang langit, at tumutungtong sa mga alon ng dagat. <br/><br/>9 Na lumikha sa Oso, sa Orion, at sa mga Pleyade, at sa mga silid ng timugan. <br/><br/>10 Na gumagawa ng mga dakilang bagay na di masayod; Oo, mga kamanghamanghang bagay na walang bilang. <br/><br/>11 Narito, siya'y dumaraan sa siping ko, at hindi ko siya nakikita: siya'y nagpapatuloy rin naman, nguni't hindi ko siya namamataan. <br/><br/>12 Narito, siya'y nangangagaw sinong makasasansala sa kaniya? Sinong magsasabi sa kaniya: Anong ginagawa mo? <br/><br/>13 Hindi iuurong ng Dios ang kaniyang galit; ang mga manunulong sa Rahab ay nagsisiyukod sa ilalim niya. <br/><br/>14 Gaano pa nga kaya kaliit ang maisasagot ko sa kaniya, at mapipiling aking mga salita na maimamatuwid ko sa kaniya? <br/><br/>15 Na kahiman ako'y matuwid, gayon may hindi ako sasagot sa kaniya; ako'y mamamanhik sa aking hukom. <br/><br/>16 Kung ako'y tumawag, at siya'y sumagot sa akin; gayon ma'y hindi ako maniniwala na kaniyang dininig ang aking tinig. <br/><br/>17 Sapagka't ako'y ginigiba niya sa pamamagitan ng isang bagyo, at pinararami ang aking mga sugat ng walang kadahilanan. <br/><br/>18 Hindi niya ako tutulutang ako'y huminga, nguni't nililipos niya ako ng hirap. <br/><br/>19 Kung kami ay magsalita tungkol sa kalakasan, narito, siya'y may kapangyarihan! At kung sa kahatulan, sino, sinasabi niya ay magtatakda sa akin ng panahon? <br/><br/>20 Kahiman ako'y matuwid, ang aking sariling bibig ay hahatol sa akin: kahiman ako'y sakdal patototohanan niya akong masama. <br/><br/>21 Ako'y sakdal; hindi ko talos ang aking sarili; aking niwalang kabuluhan ang aking buhay. <br/><br/>22 Lahat ay isa; kaya't aking sinasabi: kaniyang ginigiba ang sakdal at ang masama. <br/><br/>23 Kung ang panghampas ay pumapatay na bigla, tatawanan niya ang paglilitis sa mga walang sala. <br/><br/>24 Ang lupa ay nabigay sa kamay ng masama: kaniyang tinatakpan ang mga mukha ng mga hukom nito; kung hindi siya, sino nga? <br/><br/>25 Ngayo'y ang mga kaarawan ko ay matulin kay sa isang sugo: dumadaang matulin, walang nakikitang mabuti. <br/><br/>26 Sila'y nagsisidaang parang mga matuling sasakyan: parang agila na dumadagit ng huli. <br/><br/>27 Kung aking sabihin: Aking kalilimutan ang aking daing, aking papawiin ang aking malungkot na mukha, at magpapakasaya ako: <br/><br/>28 Ako'y natatakot sa lahat kong kapanglawan, talastas ko na hindi mo aariin akong walang sala. <br/><br/>29 Ako'y mahahatulan; bakit nga ako gagawa ng walang kabuluhan? <br/><br/>30 Kung ako'y maligo ng nieveng tubig, at gawin ko ang aking mga kamay na napakalinis; <br/><br/>31 Gayon ma'y itutulak mo ako sa hukay, at kayayamutan ako ng aking mga sariling kasuutan. <br/><br/>32 Sapagka't siya'y hindi tao, na gaya ko, na sasagot ako sa kaniya, na tayo'y pumasok kapuwa sa kahatulan, <br/><br/>33 Walang hukom sa pagitan natin, na makapaglagay ng kaniyang kamay sa ating dalawa. <br/><br/>34 Ihiwalay niya sa akin ang kaniyang tungkod, at huwag akong takutin ng kaniyang pangilabot: <br/><br/>35 Kung magkagayo'y magsasalita ako, at hindi matatakot sa kaniya; sapagka't hindi gayon ako sa aking sarili. <br/><br/>